---
slug: bitkoino-verte
title: Bitkoino vertė
description: Kodėl bitkoinai turi vertę?
authors: [2m]
tags: [crypto]
---

Užmačiau keletą žmonių sakančių, kad bitkonai neturi vertės, niekas jų vertės nekontroliuoja ar panašiai. Manau tokie argumentai kyla dėl informacijos stygiaus. Šiek tiek paskaičiau ir sudėliojau keletą argumentų, kodėl bitkoinai turi vertę.

<!--truncate-->

Bitkoinais yra vadinami bent du skirtingi dalykai. Pirma, tai yra tai apie ką daugelis kalba - priemonė mainams arba valiuta.

Šios valiutos neįmanoma padirbti. Atkreipiu dėmesį - tai nereiškia, kad valiutą sunku padirbti ir turime institucijas, kurios rūpinasi, kad niekas jos nepadirbtų. Ne. Bitkoino neįmanoma padirbti pagal sumanymą. Tiesiog nėra tokios galimybes.

Pervedimai į bet kurį pasaulio kraštą užtrunka sekundes. Nesvarbu ar pervedimas vykdomas žmogui stovinčiam šalia tavęs ar pervedimas keliauja į Namibiją.

Valiutą ypatingai lengva integruoti su kompiuterinėmis programomis. Vienas vaikinas iš Australijos sukūrė kazino Minecraft pasaulyje kuriame lošimai vyksta naudojant bitkoinus. Jis suprogramavo bitkoinų atsiskaitymus per pusdienį. Jam nereikėjo gauti leidimų ar licenzijų. Sugalvoji - suprogramuoji - leidi visiems naudotis.

Argi nors ir vien tik tokias funkcijas turinti valiuta neturi vertės? Argi nėra nei vieno kuris norėtų tokia valiuta naudotis ir teiktų būtent tokiai valiutai pirmenybę virš popierinių banknotų?

Kitas žvėriukas, kuris slepiasi po žodžiu bitkoinas yra infrastruktūra ant kurios sukonstruota bitkoino valiuta. Tačiau ši infrastruktūra gali būti panaudota ne tik valiutai.

Viena iš šios infrastruktūros dalių yra bitkoinų blokų grandinė. Bet kas, kas ten padedama yra grupuojama į blokus, hašuojama su paskutiniu bloku ir prilipdoma prie grandinės galo. Kadangi blokų tūriniai yra susiję tarpusavyje, gauname grandinę į kurią ką nors padėjus tampa neįmanoma to vėliau pakeisti. Šiuo metu ten dedami bitkoinų valiutos pervedimai. Tačiau ten galime dėti bet ką, kas turi ateityje likti įrodomai nepasikeitę.

Paprasčiausias pavyzdys kam dar galime panaudoti šią grandinę būtų “atspėk skaičių” žaidimas. Sugalvoji skaičių jį užšifruoji raktu ir padedi į blokų grandinę. Po kiek laiko, kai žaidėjai suregistruoja savo spėjimus, padedi į grandinę raktą, su kuriuo galima atšifruoti sugalvotą skaičių. Taip paprastai galima sukurti įrodomai sąžiningą azartinį žaidimą. Pasinaudodami blokų grandine užtikrinome, kad sugalvotas skaičius nebus pakeistas gavus žaidėjų spėjimus.

Dar viena iš daugelio bitkoinų infrastruktūros funkcijų yra “m iš n pervedimas”. Tai bitkoinų pervedimo tipas, kur reikia m sutikimų iš n, kad pervedimas įvyktų. Taip mes gauname arbitražo funkciją. Pavyzdžiui Jonas perka mašiną iš Petro. Tačiau paprašo Eglės pabūti arbitru jeigu tektų spręsti ginčą. Taigi Jonas Petras ir Eglė visi kartu sukuria pervedimą, kur Jonas pasižada pervesti pinigus Petrui. Pervedimas neįvykdomas, kol bent du žmonės iš trijų šio pervedimo nepasirašo (2 iš 3 pervedimas). Jeigu Jonui mašina tinka, tada Jonas ir Petras pasirašo pervedimą ir pinigai nukeliauja Petrui. Jeigu Jonas galvoja, kad mašina ne tokia, apie kurią pasakojo Petras, tada jis kreipiasi į Eglę, kuri nusprendžia kas yra teisus ir su juo pasirašo arba nepasirašo pervedimo. Tai ne teoretinis pasvaičiojimas. Jau dabar yra turgelių, kur įvairiausi arbitrai siūlo savo paslaugos ir m iš n pervedimai gulasi į blokų grandinę.

Tikrai visų bitkoinų funkcijų čia neaptariau ir darbai juda kuriant naujas funkcijas blokų grandinėje. Čia tik pradžia. Tačiau argi tokia bitkoinų infrastruktūra neišsprendžia tam tikros dalies iki šiol turėtų problemų elegantiškai, saugiai ir užtikrintai? Iš čia ir kyla bitkoino vertė.
